לא. 

רגע, אל תתחיל בטון שלילי. יכול להיות שכן. אבל מה שבטוח זה שאין ושצריך לחפש. המילים נכתבות ונוספות ליצור שרשראות שלוכדות בתוכן את התודעה של הכותב, אלא אם הכותב אינו אמיתי ואז הן לוכדות את הזיוף.

הייתי מאוד רוצה לבטא את עצמי אבל אי אפשר. יום אחד התעוררתי בבוקר והרגשתי משהו עמוק בבטן שלא היה אפשר להכיל. העור שלי התמלא זיעה בעודי מנסה להכיל את זה, אבל לא היה אפשר. התחוררתי והדבר יצא החוצה בצורה כאוטית, אירטית, כמו דלי עם חורים לסירוגין בכל צדדיו, לא ניתן לסתום את כולם ולא ניתן לחזות מאיפה המים יוצאים. רק פה לא מדובר במים. לא, זה צמיגי הרבה יותר, זה חזק הרבה יותר, הרסני הרבה יותר. צונאמי מהחומר הזה ימחק את כל מזרח אסיה. לא תהיה ילדה שתלמד בבית ספר על תנועותיו ותוכל להציל את אנשי הכפר שלה, כי על הדבר הזה לא מלמדים בבית ספר.

הידיים הקטונות וגדומות הפיתוח של התינוקות אינם מאפשרים להם להגיע למה שהם רוצים. הם ינסו לשווא ויתמלאו בתסכול עד שהתסכול ימלא אותם מבפנים עד שיוכלו רק לצרוח. הלב שלי גם הוא אינו מפותח. גם הוא לא מצליח להגיע ומתמלא תסכול מקיומו עצמו.

"אמרתי לך, אני לא רוצה להגיע למסיבה. אני בכלל לא מכיר אף אחד שם."

"זה לא עניין של להכיר", היא ענתה, "זה עניין של להיות שם. בכל מקרה כולם שונאים את מי שהם מכירים שם".

אני לא אוהב כשהיא מדברת ככה. היא כאילו מנסה להקל על הכל. כאילו שמספיק בדיחות וקלילות דעת תוכל להוציא את הלב שלי מבריכת התסכול שהוא בנה לעצמו, כאילו שהמילים שלה יוכלו למנוע ממנו לשקוע לחלוטין בנוזל הצמיגי.

"בסדר, אני אבדוק. אז בואי נדבר בערב".

זה טריק ידוע, הרי או שאני לא אחזור אליה או שאני אחזור ואגיד שאני לא אוכל, ואז כבר לא תוכל להתאונן כי הרי "בדקתי".

"יופי, תודה" – התשובה היחידה שאפשר לענות ל"אני אבדוק". למרות שברור שהתשובה ההולמת הייתה צריכה להיות "אתה מרמה אותי, אני שונאת אותך כרגע".
כמובן שאת הדיבור הזה אני משלים בראש. כבר שנים שלא שמעתי מילים אמיתיות נאמרות בקול. בקול שמעתי רק דברי סרק, הא ודא, שיחות ששני הצדדים אינם מקשיבים להם ומחכים לחזור לעולם הדיגיטלי, שם האמת מתגלית אליהם בכמויות – שם יכול להימצא מה שאנחנו באמת רוצים.

"אני לא יכול לשמוע יותר! די!", זה מה שהייתי צועק אם הייתי יכול. אבל במקום זאת אני מהנהנן בראשי – "אני מצטער מאוד, זה נורא לשמוע, זה מאוד משמח, איזה יופי, בהצלחה!" אני רוצה לשבת עם מישהו שאני לעולם לא אצטרך לדבר איתו, הנוכחות אחד של השני תהיה כל כך חזקה שלא נצטרך שום קשר, לא מהעולם החיצון לנו, לא אחד מהשני, לא מאלוהים. אנחנו נשב, נזדקן, ונמות. בשקט.

***

ממשיכות להיווצר מילים על הדף. למעשה, לא על הדף, על המחשב. אתחיל מחדש –
פסים נוספים ממשיכים להתמגנט או לאבד מהיכולת המגנטית שלהם. אפסים ואחדים נצרבים בדיסק מסתובב, שבו, כמו בראש שלי, אין חשיבות לסדר ומעבר להמשך הקובץ יכול להצריך נסיעה ארוכה הלוך ושוב של המחט כדי שעל המסך יצטבר משהו לינארי ובעל משמעות.

***

ניסיתי להסביר לה, כמו גם לעצמי תוך כדי, מדוע אני ככה. מה עושה אותי כפי שאני אבל זה קשה כי אני יכול רק להניח מה אנשים אחרים חווים. זה כי אני, לדאבוני, חוויתי רק את עצמי.

ביום שישי בערב הלכתי אליה, ישבנו על הספה הדו מושבית בסלון המבולגן של דירת השותפים של חבר שלה. לה אין דירה, כמובן. היא גם לא צריכה, תמיד יהיה איזה פראייר שייתן לה קורת גג.

"את אוהבת אותו?", שאלתי.

"בטח", היא ענתה. לא היה שום היסוס בקולה, ולא היה נדמה שהיא עושה את עצמה. זאת לא פעם ראשונה שאני שואל אותה את השאלה הזאת, אבל פעם ראשונה עליו.
"אני אוהבת את כל מי שאני נמצאת איתו", היא הוציאה את הקש מכוס הקפה הקר שהכינה, הסתכלה עליה וזרקה אותה בחזרה לכוס. "ואני גם עדיין אוהבת את כל מי שהייתי איתו."

אהבה זה לא מושג אבסולוטי. אם כבר זה הדבר הכי פחות ברור שיכול להיות. מצפים מאיתנו להכיר את האחד וש"נדע". אבל אי אפשר להתעלם מזה ש"עם הנישואין תבוא האהבה" ושאהבה היא עניין של הרגל. סאלי אשפית בלהתרגל לאהוב. עבורה אהבה ונוחות הם שני צדדים של אותו מטבע.

"מתי תמצא חבר?", היא תקפה אותי בעוד פניה בכוס הקפה הקר.

"אני חושב שמחר", תשובה שהכנתי מראש ומעולם לא חשבתי שאצטרך להוציא. במשחק של קלילות דעת שנינו יכולים לשחק.

"אני מתכוונת באמת. אני לא רוצה שתגור יותר בחדר הזה על הגג זה קצת קריפי."

ה"חדר הזה" היה המבצר שלי ואני מאוד נעלב בשבילו כשמגמדים אותו ל"חדר". ההורים שלי גרו בבניין בניו יורק עם 35 קומות. הם גרו למטה בקומה 3 וכילד כשרציתי להתרחק מהם כמה שיותר הייתי עולה לגג, ומסתכל על כולם מלמעלה (המקום הראוי עבורי). בניתי לי שם צריפון עם כמעט כל מה שאני צריך – כריות, שמיכות (או סמרטוטים, כמו שסאלי קראה להם) וספרים. שינה וקריאה היו שתי הפעילויות המרכזיות להן שימש הצריף – אסקפיזם לתוך עולם דמיוני ואסקפיזם לתוך חלום. חשבתי שזה כל מה שהייתי צריך כדי שהחיים יעברו בקלות. מבחינתי החיים תמיד היו מדורה שמישהו הדליק ואני לא יכול לכבות, והמשימה שנגזרה עליי הייתה למצוא מה לעשות עד שחומר הבעירה ייגמר.

כשנאלצתי לעבור לגור בצריף סופית, היתי צריך להוסיף גם מתקנים הכרחיים לקיום הגוף החומרי שלי – צינור מים שפיצלתי ממערכת ההסקה של הבניין, שירותים מאולתרים בצד השני של הגג וצינור להתקלח. זה לא שלא אהבתי את הנוחיות המודרניות, פשוט להשיג אותה דרש ממני יותר מדי עבודה, וזה בכל מקרה לא עזר לזמן לעבור מהר יותר.

"אין לי סבלנות לשיחה הזאת", אמרתי ושקעתי נמוך יותר לתוך הספה.

"טוב", אמרה והניחה את הכוס על השולחן בחוסר שביעות רצון.

"אתה די יפה רק שתדע", היא המשיכה למרות חוסר העניין הברור שלי, "אתה יכול להשיג כל דירה שאתה רוצה".

היינו יושבים ככה די הרבה, כל כמה זמן משנים מיקום לחבר אחר. היו גם כמה פעמים שישבנו אצלי בצריף, אבל סאלי לא סבלה את זה. היא הסכימה לישון שם איתי רק אם ממש הייתה נואשת – אם נפרדה ממישהו ולא מצאה מישהו חדש בזמן או אם מישהו הרביץ לה והיא הייתה צריכה לברוח.

***

יחידת העיבוד המרכזית של מחשב לא מספיקה לעבוד – הקצב שלה קבוע וכשאין פעולות היא נגררת לפעולת איידל. גם המוח לא מפסיק לעולם. כשאין משהו להעסיק אותו גם הוא עובר לתהליכים בעדיפות נמוכה. אני מנסה שהמוח לא יגיע להתליכים האלה. זה לא נגמר טוב. יש סיבה שקברתי אותם למטה. 

הייתי רוצה להפסיק לחשוב. לפחות לעשר – עשרים שנה. להפסיק לחפש מה לעשות, איך לעשות, עם מי.

אבל אי אפשר להפסיק לחשוב, אז צריך כל הזמן למצוא תהליכי עיבוד חדשים בעלי עדיפות גבוהה. או הסחות דעות אפשר גם לקרוא לזה.

"תמיכה טכנית, איך אפשר לעזור?", זה הקול שאני עושה כשאני בעבודה. בדרך כלל מלווה ב"ניסית לכבות ולהדליק שוב?", ולעתים נדירות גם "בטוח שזה מחובר לחשמל?"
אני יושב במשרד קוביות שמסודר באופן מופתי כדי לנצל את החלל הפיזי ששכרה החברה, ומאורגן ככה שלכל אחד יהיה את המקום הקטן ביותר שאנשים חייבים כדי לעבוד בצורה אפקטיבית, תוך מתן אפשרות תנועה לעובדים כדי שתהיה להם גישה לדברים מן הכורח כמו שירותים, מטבחון או דלת הביתה וחזרה למשרד (הידועה גם כדלת הכניסה, בלי לציין האם מדובר בכניסה למשרד או כניסה לעולם שבחוץ).

חוץ מהקולות שאני עושה, העניין המרכזי שאני מוצא בעבודה שלי זה להסתכל מה עושים אלה שיושבים שסביבי. אני לא מכיר את השמות שלהם, וגם לא הייתי רוצה להכיר, אבל הריטמיקה והשגרה בהתנהגויות שלהם מרגיעה אותי. הבחור שיושב מאחוריי מגיע חצי שעה אחריי בכל בוקר, והדבר הראשון שהוא עושה זה להוריד את הטלפון מהשפורפרת ולשתות קפה בשקט. הבחורה שיושבת שתי קוביות מימיני מגיעה ומסדרת את הכסא שלה כל בוקר כשהיא מתיישבת: מרימה את הידית, מעלה מעט את המושב ואז מורידה מעט, מושכת בידית השנייה ומעלה קצת את המשענת, ואז מורידה את המשענת בחזרה, כך כל בוקר למרות שסידרה את הכיסא כל בוקר לפני כן בדיוק לאותה תצורה.

"בוקר טוב" – הגיעה ההודעה היומית שמתקבלת בסביבות 12:00 מסאלי, כמתריסה על ההגדרה של החברה האנושית למושג בוקר. אני גם ככה רק חצי ער בעבודה. כתשובה אני עונה באופן קבוע "כבר בוקר?".

השיחה לא ממשיכה הרבה מעבר לשם בדרך כלל. וזאת די האינטראקציה החברתית המרכזית שיש שלי עד שאני חוזר למבצר.

***

מסביבי סערת אינטראקציות חברתית. אבל סערה שקטה למסתכל מבחוץ, רק צלילי הקשות העכבר והמקלדת וצלילי הרטט יכולים להעיד על התרחשותה. האוזניים והפיות של האנשים הספונים בקוביות אמנם נתונים לחברה המעסיקה אותם, אבל גלגלי העיניים שייכים לעולם הגדול – הם עוברים על מאות אם לא אלפי תמונות וטקסטים על הדברים הפעוטים ביותר בחיים של אנשים אחרים.

הטלוויזיה נכשלה בלהעניק לכל אחד מאיתנו 15 דקות של תהילה. "תהילה"... תהילה זה מצב שבו כולם מסתכלים עליך ומאדירים אותך. כמובן שבשביל תהילה צריך שני גורמים, מושא התהילה והקהל; הקהל אמור היה לבוא בדמות "הקהל שם בבית" שיושב מול המסכים. אבל החישוב הפשוט אומר שאין מספיק זמן מסך להעניק לכל אחד משבעה מיליארד התושבים האנושיים (בלי לספור את החתוליים).

התפשרנו על 0.15 שניות של תהילה, כשהקהל הוא האנשים שהוספנו ברשתות החברתיות ומושא התהילה משתנה במהירות גלילת הפיד. הרי כל מה שצריך בשביל תהילה זה שמספיק אנשים יאהבו אותך, ואנשים יש הרבה. אז עושים תורות. אני אוהב אותך, אתה תאהב אותי, ושנינו נהיה קהל אחד בשביל השני במשך 0.15 שניות ואז נמשיך הלאה – להיות קהל עבור אנשים אחרים כדי שאנשים נוספים יוכלו להיות קהל בשבילנו. וככה אני עומד מולכם, אוסף מכל אחד מכם עוד 0.15 שניות של העיניים שלכם ושל המחשבה שלכם.

אני מעולם לא הסכמתי לעסקת החליפין הזאת. אני לא מוכן לתת שעות מגלגלי העיניים שלי עבור אנשים אחרים. אני הקהל של עצמי.

***

באמצע היום אני מוצא זמן לאוכל, ניגש למטבחון, קונה סנדביץ' מהמכונה (מטבע אחד, המכונה לא מחזירה עודף), מוציא אותו ואוכל בעמידה מול המכונה תוך שאני סוקר את מגוון המאכלים שניתן להכניס לשקיות ניילון אטומות. אין הרבה, אבל סיימתי את הסנדביץ' בדיוק כשהגעתי לפריט האחרון בשורה האחרונה של המכונה – בייקון מיושב. שום דבר לא השתנה.

עוד כמה שעות אוכל לחזור הביתה. רק עוד כמה טלפונים. היום זה יום מיוחד. אני צריך להספיק להחליף בגדים בצריף, אולי לבחור חולצה יפה ועם איזה ספר לצאת תחת ידי. אני רוצה שהכל יהיה מושלם. אני לא יודע למה זה אף פעם לא עובד. תמיד כשאני מתכנן להיות בן אדם רגיל משהו עומד בדרכי. היום זה היה מנהלת המשרד.

"אתה יוצא קצת מוקדם, לא?" היא שאלה מבעד לבלון המסטיק המנופח ההכרחי למישהי בתפקידה.

"הגעתי מוקדם", עניתי בקצרה בלי לחכות לתשובה.

הגעתי לבניין בפינת רחוב 49. כדי להגיע לגג צריך להיכנס ללובי ולעלות למעלית, הבעיה היא שאין לי את המפתח לדלת של הבניין, כי אני לא ממש דייר של הבניין. אני מחכה בפינה עד שמישהו שאני מזהה שגר בבניין מתקרב לדלת ואז אני נכנס מיד מאחוריו, ונותן חיוך של תודה רבה בתמורה. לפעמים אני אנענע את המפתחות שלי כמחפש את המפתח לבניין עד שמישהו מגיע, כאילו שהייתי נכנס בכל מקרה ואתה, עובר אורח יקר, פשוט חסכת לי זמן.

אני עולה במדרגות של הבניין ובקומה הראשונה שאפשר יוצא למדרגות החירום, שיותר כיף לעלות בהן כי יש אוויר וכי הסיכוי לפגוש שם מישהו מהבניין הוא די אפסי.

